---
comments: true
---

# 《治水筌蹄》 明 万恭 著
!!! warning
    仅供学术论文参考使用，禁止用作其他商业用途！

## **治水筌蹄自叙**  万恭 兵部侍郎
隆庆辛末秋，漕河不利。明年，上召左司马臣恭，综水土之役于济之阳。

余乃窥三门，睇七津，浮千里达于秦沟；又檄治水使廿人者，循白河，出天津，逆卫河，达于临清；余又治临清逆柝诸南旺，又导南旺顺捷于茶城，与黄河会；又导茶城历徐、吕底于淮之北；閫天妃，泛高、宝，遂闸瓜州踰京口，泝姑苏，荡太湖，顺流而达于杭。

又从济、漯，登泰山，望青、齐，并洸、汶，滩坎河，西系汶、洸全流驶南旺，以其七北入天津之海，而以其三南入淮、杨之海，饷始利。

盖中国万里之疆，皆有帆樯之影、辙马之迹焉。未尝不击楫拊辔，叹饷道之便、王会之盛之至于斯也。

综之为六漕：

自潞河，顺天津，为白漕，不宜治；

自天津，逆临清，为卫漕，不必治；

自临清，逆南旺，又自南旺，顺出茶城，为闸漕，宜少治；

自茶城，顺流淮、杨为河漕，宜数治；

淮、杨踰高、宝。连瓜、仪，为湖漕，宜亟治；

自瓜州渡长江，入京口，以入于杭，为浙漕，宜间治。

夫白漕，从密云而南下，霁十日，则平沙弥河，雨溢则泛，运辛急则挽舟，又急则直易舟耳。其节短，不竝运，故其法治之以“不宜治”也。

卫漕，渠甚敛而流甚深，渠敛则流专，流深则渠利，故其法治之以“不必治”也。

闸漕，强半籍汶，万历前，汶乘势东而下于青海，即西注者微，西注微，则不能七灌北、三灌南，二百年春夏水竭，往往闸漕斩焉，弱不能续数里之流。万历以后，坎河既滩，乃驱汶全流于春夏之交，闸道遂溢，直时启闭耳。故其法治之以“少治”也。

河槽，有源之水也，崇隄约之以专其流，随流隄之以若其性，运毕则修以清漕，漕毕则静以待运，岁相循环也。故其法治之以“数治”也。

湖漕，无水之源也，夏秋多雨，则胀闷而决隄，冬春多旱，则涸竭而膠舟，胀之既不可，涸之又不可。夫养生者，虚其腹，则神耗而液干，实其腹，则肠急而腹溃，虚其实，实其虚，此岂能一日忘备哉！故其法治之以“亟治”也。

浙漕，治或在润，或在常，或在姑苏，或在崇德，直踰年一深通之耳。故其法治之以“间治”也。

若孟津而下，河，运之昆仑也，运所不经，若勿治可也，然修身者能不修昆仑乎？法反宜急治。

襄、汉而下，江，运之头颅也，运所必经，若急治可也，然药病者能先药头颅乎？法反宜勿治。

夫理饷道者，其犹理气血乎！闸漕、浙漕。患在血气之不足，补之使赢；卫漕、河漕，患在血气之有余，宜泻之使缩；白漕、湖漕，则有余、不足无定形，故补泻无定势，赢缩无定衡。

余故取治水见诸行事、存案牍者，括而纪诸《筌蹄》，非以燕说郢者也，殆郢书而郢说之也。庶驰饷道、侈王会者，知我明直轶唐、虞而上之，三代而下皆无取焉。