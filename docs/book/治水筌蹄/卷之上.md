---
comments: true
---

# 《治水筌蹄》 明 万恭 著
!!! warning
    ###仅供学术论文参考使用，禁止用作其他商业用途！

## **卷之上**
1.汉、唐以前至春秋、战国，大江由六合遡邗沟，取道于高邮、宝应诸湖之西，北达长淮。

江南之漕，俱由邗沟，而苦浅阻。陈平江乃隄扬州以及于淮，西遏诸湖之水，遂汇为一，湖港相通，三百七十里达于黄河，饷道大通。邗沟遂绝。

今不必泥古，妄图恢复，唯濬之洩淮则可。

2.高邮诸湖，西受七十二河之水，岁苦溢。乃于东隄建減水闸数十，洩水东注，闸下为支河，总汇于射阳湖、盐城入海，岁久悉湮。

弘治中，乃开仪真闸，苦不得洩。治水者，岁高长隄，而湖水岁溢。

隆庆初，水高于高、宝城中者数尺，每决隄，即高、宝、兴化悉成广渊。

隆庆六年，万历元年，建平水闸二十一于长隄，又加建瓜洲闸，并仪闸为二十三，湖水大平，淮涨不能过宝应。又复浅船、浅夫、但许深湖、不许高隄旧制、

初，建瓜洲花园港通惠闸。得故焚韩世忠船板；改广惠闸，又得故闸基樁石，椿大四围，基因之；则花园港故闸道也。

而或恐二十三闸洩高、宝八百里七十二河之水，欲闭瓜、仪，蓄诸湖，利饷道，误哉！

3.各湖水南注者，仪河窄而浅，瓜河广而深。余惧瓜之夺仪也，乃于三汊河建洋子桥，桥口如闸制，以节束之，仪河不病浅矣。

而瓜闸，江潮近六十里则早至而迟落，更便于仪闸。镇江截流官舫，径趋江都，真州省续食征夫之役，又利仪闸云。

4.高邮湖，弘治三年，白公以七十余万金成康济河。商诚便也。第不当东绕围民田一万八千亩。

康济与湖通，水如城，田若盂。不得已于月河之底，沉三涵洞，穿月河而东洩，船行洞之上方。

未七十年，松板洞窒，不复能穿月河，水汇田中。是老隄之东又益一万八千亩之田湖也。左哉！左哉！

老隄如线，浸万顷中，八面受敌而大隄坏；中隄故卑薄，大湖拥田，湖风涛击之而中隄坏；二隄俱坏，则康济东隄直弱增当万石之弩耳。岂不危哉！

今议：固老隄，塞金门，決康济，涸湖田。乃循老隄之东，去十丈为之东隄，一获老隄，一成月河，岁加修筑，则运与民、与商舶，万世之利也。